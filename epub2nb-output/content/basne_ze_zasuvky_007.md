---
contentType: prose
---

## Všech svatých

Vane vítr od Sodomy,

vane,  
vane, kristepane,  
zařezané  
ticho.

Křižuješ se, spící, ze sna, jak by ses mi zamykala.

Utíkám —

a do kolečka. Zimní slunce skví se  
v sazích  
jak tvé dívčí břicho.

Že prý straší.

Že prý  
po vsích  
bloudí, soudí — rozsvícené —  
Perunovy duby.

Češeš se, a dýcháš ústy, jak by ses mnou zalykala.

Utíkám —

a není kudy. Přede mnou a za mnou lesy  
mají taky vlasy po zem,  
na hřebínku zuby.

Že prý Mistr Teodorik.

Když se tmí,  
jde katedrálou,  
chodí, chodí prázdnou lodí,  
mne si mrtvé prsty.

Svlékáš se, a klopíš hlavu, jak bys mě už oplakala.

Utíkám —

a není za čím. Všechno temné, co sis svlékla,  
hedváb lest, i srst, i úzkost  
držíš v jedné hrsti.

Hřmí. Zem v lomech

drtí kámen.  
Drtí prach. Je svaté Smrti.  
Amen. Amen krákorají  
šibeniční ptáci.

Strojíš se, a dveře pláčou, jak bys za mnou zamykala.

Utíkám —

a navracím se. V úkryt těla, které  
dosud  
rádo rozum ztrácí.
