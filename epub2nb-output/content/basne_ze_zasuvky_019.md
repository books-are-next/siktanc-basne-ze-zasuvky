---
contentType: prose
---

Jaroslavu Seifertovi

„Otci se nelže!“,  
říkala matka —  
na ramenou dva orly královské  
a před očima svíci.

Pámbumiodpusť.

Srdce na dlani —  
nosil jsem domů v prázdném náručí  
Aničku poběhlici.

Je to už včera.  
Ze svíčky slzu,  
matka si sliní prst: „Těch papežů!  
A nikde kousek Říma…“

Pámbujíodpusť.

Jde básník Otec  
a básník Syn — mají půl království  
a kruhy pod očima.

„Otci se nelže!“,  
šeptá básník Syn.  
A tabulová hora — sama na zlý svět —  
mu připomíná matku.

Pámbumuodpusť.

Klečí, přísahá:  
„Já od vás nikdy v životě  
neopsal ani řádku!“
