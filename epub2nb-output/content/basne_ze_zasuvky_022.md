---
contentType: prose
---

Oldřichu Mikuláškovi

Slovo mě tíží  
jak zlý skutek.  
Darmo je strkám do řádky.  
Přeju si,  
aby z domu utek  
nejmladší bratr z pohádky.

Leč bratříčci  
se sotva valí  
kol vrátek v mírném poklusu —  
a září,  
jak by utíkali  
z vlastního svýho funusu.

Byli a budou  
sliční koně,  
co nehodí se k povozům.  
Lidem jich líto.  
Pláčou pro ně,  
přicházejíce o rozum.

Můj bože,  
ze kdy je ta sloka  
o plavbě, která znesvětí  
i břeh,  
i moře do široka…?  
Snad z minulého století?

Pst!    Bratří dřímou —  
matka vdova  
už sotva zná je po jméně.  
Ještě že  
tráva u Přerova,  
které je navždy zeleně!
