---
title: ''
contentType: prose
---

<section>

## \* \* \*

(Mrazejk bral svět do plátýnka      nic  
do holý ruky                   Šel jsem domů

Sám si k smíchu            předbíhal jsem  
v božím tichu         chromé Nepomuky

Bylo flaut                    A v postním sadě  
breptaly si kdesicosi domina a dlouhý nosy

na konopné niti  
                Bylo pauzy v maškarádě

Kolíčkoval  
svatej Štěpán  
čiré živobytí

Stejskalo se                   Ztracen po vsích  
šmíroval jsem v božím přítmí     u vrat

bližních                              kdo z čí kůže…  
kdo z čí nůše                   kdo v čím cajku

Někdo škytal  
                                           Třikrát Zdrávas

Někdo v patře                                  jak šel  
vítr                                       ladil balalajku

Hvízdal jsem na prsty                              A  
kopal do bran     a do sudů od vápna —

neb toho roku  
po Čechách  
se bílily i hroby

Ale darmo                       Svícné domy —  
                           po krov spěž a sněžné jmelí —

Neviděly  
                                                   neslyšely…

Jen co dvůr                      hrál jinej řetěz  
jen psí víno                         odsuď posuď

Tušil jsem je v ohbích schodů  
Stáli při zdi                                      střehli

bosí  
                                           koho že to čerti

nosí…  
— zda zlou přízeň  
— zda zlej osud

Firhaňky ve špajzkách drobečkem skřípaly  
jako by plakal chleba

Z jedněch dveří v konci dvora vyšlo dítě  
šmajchlilo se…

                                „Tři korunky na hlavu,  
já na babu nehraju…“

                                                  šmajchlilo se  
smálo se mi         že jsem přimrz k holý zemi

„I o-u-y a a-u  
á a a-u  
e-a-u“

Noc polkla slzy  
                                               Můj ty pane…!

Slovo bohdá i z mrtvých vstane!  
Zase to hrálo                           roztříštěný!

zase to lhalo   až šel strach!  
Zase to bóží dopuštění…

malinká duše za písmeny —  
concerto grosso  
v pomlkách!

Běžel jsem stromořadím ku Praze  
šmajchlil jsem se

k nebi  
k zemi

„Tři korunky,  
babí trůn…  
dědek přišel o rozum!“

</section>
