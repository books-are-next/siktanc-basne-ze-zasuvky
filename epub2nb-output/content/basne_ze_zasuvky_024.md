---
contentType: prose
---

Emilu Julišovi

Když se mi kolikrát k večeru   křičet chce  
     na celou vesnici,  
     když je mi nejvíc zima…

     hledí mi skrz bezy do oken  
šediví přátelé básníci  
očima jinošíma.

Je jich tak strašlivě malounko,   že ani  
     úzkostí nedutám,  
     že se i dýchat bojím…

     Ráno však vyběhnu do sadu —  
a těch pár stop, které najdu tam,  
přikryju čerstvým chvojím.

Ty, které tratí se k severu,   jsou tvrdé  
     jako by po mechu  
     šly samy Krušné hory…

     Z divné té strany však noc co noc  
do Labí, do korun ořechů  
padají meteory.
