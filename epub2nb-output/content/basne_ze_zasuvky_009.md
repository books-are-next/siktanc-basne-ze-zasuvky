---
title: ''
contentType: prose
---

## Malá smrt

Včera mi umřelo   Zbyl po něm zub,  
mlíčňáček zub   a ticho, v kterém hlodá  
Hrávávali jsme krásnou hru  
Jak to jen bylo?  
— Voda!   Samá voda! —

Bálo se lži   A já si vylhal na pařezu  
les!   Jedna to věděla,  
když řekla na úsvitě  
— Líbáš mě oči   zavřené  
jak když se modlí dítě —

Včera mi umřelo   Zbyl po něm pláč,  
krajíček pláč, co na všecko jen kývá  
Hrávávali jsme krásnou hru  
Jak to jen bylo?  
— Přiho-   Přihořívá! —

Bálo se tmy   A já jí měl na antarktickou  
noc!   Jedna to věděla,  
když řekla na úsvitě  
— Padáš mnou   ruce nad hlavou  
jak když se topí dítě —

Včera mi umřelo   Zbyl po něm sníh,  
naivní sníh v mém Černočerném moři  
Hrávávali jsme krásnou hru  
Jak to jen bylo?  
— Přihořívá!   Hoří! —

Jedna to věděla   (snad že je neměla)  
že si i muž pod srdcem dítě nosí  
Že si je křtí   To holátko  
Ten outěžek   Ty nebesa  
A že je nedonosí
