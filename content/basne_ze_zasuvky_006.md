---
title: ''
contentType: prose
---

<section>

## Smrtelná neděle

Svlékáš se z dechů, korálů a rzí  
     a já tvé nohy bělostné  
nad hlavou spínám na odřeném sofa.  
Stvoření světa.   Z hor svých katarzí

     padám tmou tmoucí  
kamsi nazpátek…   Nádherná katastrofa.

Rdousí mě horkost.   Oči plné slz,  
     klekám ti ve snách do slabin  
a kdesi v tobě za srdce se chytám.  
Vysoko v noci úplňkový prs.

     A náměsíčné ruce,  
které prchají svým příštím nervozitám.

Růžovou ranou znamenám si zem.  
     A zem se kácí,   propadáš se  
tmou   a kdesi ve mně křižuješ se v pádu.  
Jsem tu jen host.   A slyším pod oknem

     jak povětří si sliní prst  
a listuje si tiše v jízdním řádu.

Laskáš mě.   Vábíš.   Jsem tvůj zajatec.  
     Klneš mi, hrozíš lží a mstou,  
svlékáš se z kůže, jsem tvá dávná škodná.  
Svítá.   Má hlava, zlatá, prázdná klec,

     hoří ti mezi koleny  
a teplé zlato hrne se ti do dna.

Zní zvon, zní zvony nedělní.   Jak kříž  
     tě nesu kalvárií dne  
a temným klínem přibíjím tě ke zdi.  
Do čtyř stran světa, smrtelná, se skvíš.

     Jsem tu jen host.   Však jsem tvá  
smrt   a mám tu moc tu ještě zdržet hvězdy.

</section>
