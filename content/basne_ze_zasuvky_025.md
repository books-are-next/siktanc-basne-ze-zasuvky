---
title: ''
contentType: prose
---

Karlu Peckovi

Je dlouhá zima.  
Venuše z Melu chodí ve svetru,  
stařeček Pámbu pálí boží mlýny.

Až budeš na kost,  
vzkaž mi po větru.  
Zazpíváme si Mokasíny.

Je dlouhá zima.  
Na hřištích vápno z rovných čar,  
co platily jen do loňského léta.

Pámbu si stýská,  
že je stár.  
A nám se nechce z mrazivého světa.

Je dlouhá zima.  
Pachole čisté v rukou našich múz  
patama bije o škopíček špíny.

Až budeš na kost,  
stopni Malý Vůz.  
Zazpíváme si Mokasíny.
