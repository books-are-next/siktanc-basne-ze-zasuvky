---
title: Zavři
contentType: poetry
---

<section>

Zavři.  
To už bylo. Kočí jdou  
a lají  
vypřahlým povozům.  
Jdou  
a jdou.  
Snad znají,   kde se v tomto kraji  
přichází o rozum.

Zavři.  
To se stává. Housle přijdou  
o krk,  
kohoutek o pero.  
Smích?  
To  
poprchává.   A ty svícny v polích?  
Kostnické jezero.

Zavři.  
Mám dvě srdce. Z trosek výr  
sem chodí  
bít hlavou o stěnu.  
Rvou  
se  
koně.   Slyšíš? Řvou. A koněvodi  
spí spánkem kamenů.

Zavři.  
Chci tvé nohy. Malou tmu,  
co skrývá  
má sladká zoufání.  
Pláč?  
To  
země snívá   o krajkové smrti.  
A křičí ze spaní.

Zavři.  
Dám ti jmelí. Celý les,  
v němž hoří  
lišky zlým plamenem.  
Směj  
se.  
Budem lhát si,   co jsme všechno chtěli.  
Jestli si vzpomenem.

</section>
