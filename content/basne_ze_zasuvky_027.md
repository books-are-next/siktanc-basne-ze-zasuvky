---
title: ''
contentType: prose
---

Jaroslavu Seifertovi

Dub  
     zvaný Perunův  
     je proto na světě,  
     by volal na sebe ty nejkrutější blesky.

     Ze tmy prý mluvívá si cosi pro sebe  
     o ptácích,  
     kteří přijdou do nebe.

     A mluvívá prý česky.

Lesy,  
     co kolkolem  
     dřímou si vestoje —  
     jen sem tam z proutíčka ční Jidášovy uši.

     Stačí však boží hrom. A lůza zelená  
     srazí se do houfu,  
     až kůra zasténá.

     Jen fořtové jsou hluší.

Dub  
     zvaný Perunův  
     vzpřímí se po nebe.  
     Tak mu to souzeno: bdít u královské stezky.

     Tu výsost nebeská, brunátná závistí,  
     hromově začne klít  
     a bíti do listí.

     A proklíná prý česky.
