---
title: ''
contentType: prose
---

Bohumilu Hrabalovi

Posílám ti tři kostrbaté křížky  
a ten nůž,  
kterým má matka křižovala chleby.  
Aby tě střehly.   Abys ukrajoval  
tmu —

a nám bylo jak v nebi.

Posílám ti tři kostrbaté křížky  
a ten nůž,  
co dobře ví, kde nejbělejší kůrka.  
Abys měl ticho.   Abys respektoval  
hrom,

jímž hřmí jen u Nymburka.

Posílám ti tři kostrbaté křížky  
a ten nůž,  
co žádné ruce neudělal hanbu.  
Aby tě uřkly.   Abys pootevřel  
síň —

a strýc tam klel jak pámbu.
