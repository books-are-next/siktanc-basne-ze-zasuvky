---
title: Strom platan
contentType: poetry
---

<section>

Za smírčím křížem řidl svatvečer  
i les.  
     Sykl jsem v úleku před obřím platanem —  
ve druhém korunním patře,  
     opřený o kmen,  
zubil se cikán v pomněnkovém krajzlíku, le-  
kavě tísněn planou posunčinou větví. Hrál  
šeptem na basu. Hrál cosi hříšně krásného,  
cosi z mé ženy, když ji miliskuje sníh…  
co dusilo až k nářku.  
      „Hledáš matku?“  
Probodal smyčcem krystálový vzduch —  
po nebi k Brandejsi stoupali rorejsi, čis-  
totně srovnaní jak perleť v neceséru.  
     Hledal jsem kdekoho.  
     A tu strom platanový, po vrch rozkymácen,  
zvolna usedal… a jak vál vítr — hnula se  
v holích divotvorná tvář,  
     půl báj, půl trýzeň,  
     babí,  
     bronzová…  
a něžné gesto, jímž si uložila cikána kamsi  
až k srdci, kde se blejskal pot, křiklavě  
prozradilo ženu.  
      „Vypálili bábě oči —  
     a teď pomoz, čti nám z ruky!“  
Za vším, co v chlumku — klackoval se stín  
… jen za ní, zpříma, konturové zlato.  
Řekl jsem:  
      „Nadluh nechci nic.“  
Však ona třásla se, až kdesi na zádech bili  
jí holubi —  
     a černý inštrument v Rónových ručičkách  
se kousek od srdce točil jak pominutý.  
      „Cukrujete se s ohaři!  
     Duše k vám chodí už jen spávat!  
     A já jen s rybama… s Mařenkou Hrůzou  
     z Kateřinek, který se práší do hodinek!  
     Tak co vám věštit…?“,  
bohovala  
a z temnot smol a rzí napřáhla ke mně ruku  
dlaní vzhůru.  
Zhaslo tak náhle jako v biografu.  
      „Spal ty šaty po nevěstě!  
     Spal tu kořist z krásný škody —  
     předpotopní lásky z módy… nech mě um-  
     řít, jsem už stará!“  
Kdesi daleko, snad u bran mládí, hekl požáro-  
vý zvon a cos tam zpívali…

„Masopůst, masopůst,  
jen mě, holka, nevopusť,“

v bábině klíně,  
vzhůru nohama, ležel můj nebeklíč, rozevřen  
v prostředku — zrovna v tom místě o pravdě a  
lži, nad nímž můj otec vždycky tiše plakal.  
      „I hodinky dřív měly dvířka.

     Chodily pod srdcem jak sladký tajemství,“  
vzdychla  
     a ohlídla se po žlebích:  
     pár teplých bratří se tam vysvlíkalo z kan-  
čích kožichů — a cirkusáček kůň se zase učil  
tahat.  
      „Psali mi na sníh jména hvězd!  
     Kdekdo si přál mě umilovat k smrti!  
     Teď v tom sněhu lezou, vyjí… jako bych  
     je se psy měla:  
     sejmi ze mě hřích, že žiji…  
     vyčaruj mi srdce z těla!“  
Vstal ve mně rapl holomek a mlátil dveřma, až  
se drolil dům.  
      „Mám hubu od řetězu už až za uši!  
     Takže se sem tam směju kolemdokola! Do  
     všech stran vesmíru jak papež Ťululum…  
     A psi se, spanilosti, smějou — přisám! —  
     rozkošně… aby je kopaneček!“  
Pod prahy jezů voda hrubě zaklela, jako by  
rozum brala.  
      „Jsi hrdý!“,  
     skříplo dříví.  
     A jak šíralo… Čerň po něm prchle kličko-  
vala od pat k vrcholům, jak by strom v rozpa-  
cích, za koho dřív tu držet smutek.  
      „A kdo mě to učil?“,  
vykřik jsem jak tůr.  
      „Kdo mě to vázal k boží muce, když blesk  
     ji svlíkal donaha? Kdo mi to uťal k lok-  
     tům ruce, když králem Křivej Přísaha?  
     Ve tváři oheň — straším děti! A bratříč-  
     kům je outlej dům…  
     Obracejí se do vejkladů. A přecházejí  
     ulice…  
     Za každým sedum Černejch vzádu.  
     Chcíp Zadarmíčko na plíce.“  
Křičel jsem —  
a suchá svízel, věčněvěkův na kolenou, voně-  
la zbůhdarma jak život posmrtný…  
a zmrazky po cestách krhavě mžikaly jak vy-  
kroucené nože.  
     Cikán se ukláněl.  
     A já si teprv všiml, že už nehraje —  
basa se klinkala za poutko v koruně a tlus-  
tá větev pod ní šeptem sténala, jako by na  
světě ze všeho nejtěžší bylo unésti hudbu.  
A bába řekla:  
      „Nech mě potichu.  
     Na stará kolena mi bohdá souzeno učit  
     se smrtelnosti.“  
Hlavu jak mlíko — bolest mě uhodila do pr-  
sou.  
     Trhle jsem couval ledovatou souvratí —  
po strmých ouvalech, zaťatých v obzoru, vi-  
sela habaděj konopných artiklů…  
     ptáčnické sítě, osidla a tenátky a ka-  
tovnická oka.  
      „Ty jsi mě volala?“,  
hlesl jsem ještě outle —  
spíš jen v obraně, spíš jen tak pro paměť,  
pro slípky v oparu, co si šly prubovat ko-  
houtí maškaru…  
a jak jsem klopýtal,  
možná jsem se i klaněl.  
      „Já?!“  
Platan vstával, až se roztetelil les.  
A hrubé vdoví ruce kdesi pod břichem tiskly  
si k životu špalíček nebeklíč, z něhož se sy-  
paly svatý mý obrázky,  
malovaný,  
kupovaný,  
svěcený —  
od všeho nazmar trošku.  
      „Do větru ať mluví proutí!  
     Rmuť ať táhne po zlý vodě!  
     V mlčení, v tý teskný kleci — chudák žen-  
     ská na svobodě.“  
Prchal jsem k hranici…  
     k blyskotné plesnivině kmenů jako k zr-  
cátku lísal se hezoun krušnohorský prosinec —  
     a džbery u studní hltaly naprázdno —  
     a v modru nad prachárnou explodoval  
vzduch, jak by mě z vejšky potměšilý bůh fo-  
tografoval v ustrnutí bleskem.  
      „Ty sis vzal slovo!  
     Tys měl kuráž vypáčit z toho zvířete,  
     který v nás vztekle zuby plive,  
     skřek smrtný hrůzy, že je živé…  
     skřek štěstí, že je na světě!“  
Prchal jsem pustou vsí…  
     a z tuctu hrníčků, co zbyly po plaňkách,  
tu a tam šplíchlo lesklý prázdný na němkyně  
a tichý blázny…  
      „Tak mluv!  
     Tak řekni, co jsi slyšel!“  
a z tuctu peroutek pršelo pápěří, až jsem  
byl stříbrný,  
až jsem byl k pláči stár…  
      „A ty svý rány,  
     ty nech spinkat!  
     Krev dobře píše… tak co s ní?“  
a sklo se sypalo z pouťových obrazů —  
a prázdné maštale duněly od mrazu… po  
střechu plné budoucího trysku.  
     Stanul jsem na návsi.  
     A ruku u srdce, kdyby se utrhlo,  
spatřil jsem fraucimór Johannu Šílenou…  
     uprchlá z průvodu,  
     sukni až pod bradu —  
nesla mi po špičkách v nevěstím kostýmku  
polibek na plná ústa.

</section>
