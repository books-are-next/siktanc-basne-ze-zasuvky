---
title: Bílá noc
contentType: poetry
---

<section>

Klenotná Praha spí.

Královskou stezkou k jedné s půlnoci  
jde po zlé paměti  
sirota sobí laň —

na hřbetě dříví z And  
a plátno z Jaroslavli.

Šátrá mi po duši ztrápený oficír.  
Šátrá mi po duši ztrápený oficír  
a v nilské zeleni  
se miliskuje s šavlí.

„Pohleď to kmentoví!“

rozpřahám v přítmí okna do zahrad,  
kde dívčím plastikám  
omrzá v lůnách pot

a blesky na časy  
česají Bílou Horu.

Truchlivý poručík rve mi zbraň ze stěny.  
Truchlivý poručík rve mi zbraň ze stěny  
a kleká v zeleni —  
a míří na komoru.

Bubnují polena.

Kozelec plátna, šavlí zbaven pout,  
plazí se po břiše  
ke dveřím šatlavy,

kde psáno, čím kdo sláb  
a co kdo šarži dluží.

Klenotné návrší špinavé od krve.  
Klenotné návrší špinavé od krve  
táhne mi přes hlavu  
teplounkou sobí kůži.

</section>
