---
title: "*\_*\_*"
contentType: poetry
---

<section>

Učil jsem se řeči stromů.  
Abych věděl,  
             kudy domů.  
Abych slyšel, čím se v bouři  
zaříkají lesy.

Zaslechl jsem hebká slova:

Peruc,  
Pátek,  
Lubietová…

Borohrádek,  
Běsy.

Učil jsem se řeči vody.  
Abych věděl,  
             kudy chodí.  
Abych slyšel, co si ryby  
povídají u dna.

Zaslech jsem kus krásné věty:

Milín,  
Mníšek,  
Nekoř, Štětí…

Veselíčko,  
Rudná.

Učil jsem se řeči proutí.  
Abych uměl  
             neusnouti.  
Abych slyšel, co si v sadě  
šumí bílé bezy.

Zaslechl jsem něžná jména:

Častá,  
Čataj,  
Zaľúbená…

Laskomerské,  
Březí.

</section>
