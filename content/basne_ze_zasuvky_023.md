---
contentType: prose
---

## Zimní pohádka

Janu Skácelovi

Ledové, zelené mlíko kanulo z neonů  
a parkům v očích zamrzaly slzy.

     Jména Ježíš.

Přitištěni ke zdi,  
šli hlavní třídou v krupobitých kožiších

a smetanových šálách přes rameno  
tři vlčí psi,

tři zimní slavíci —  
a tři rezavé hvězdy.

     Lekavě sněžilo.

Na kraji světa, u Gardových lázní  
se sudba lidstva

elefantiazní  
zouvala vkleče z kozinkových bot.

     A vlci usedli

na schodech opery.  
Na hřbetech bledou tříšť

okenních světel, zalepených sněhem,  
a mramorový pot.

V cukrových střevíčkách prchala kamsi  
ku výsostem

     hudba.

Dům v patrech něžně hřměl —  
pan Donizetti,

hlavu v náručí,  
hrál v troskách svícnů na šálivé zvonky.

     Divokým psům

až nabíhala srst.  
Kal svaté hrůzy tek jim po tlamách,

a z mokrých tlap a břich  
se v chtivém třasu kamsi k půnebím

a k hrdlu na uzel  
dralo vše zvířecí,

vše růjně hladové,  
co mlčelo v nich jenom nevědomky.

     Začali zpívat.

Táhle,  
zatvrzele,

zle,  
jak odpradávna káže Prašivost

svým věrným bližním u bran katedrál,  
kde navršeno tajemství a bělost.

     Chvíli to znělo potmě zároveň.

Sladké bel canto,  
hebce tlukoucí

jak sněžné srdce zimy, co tu v podnájmu  
opony věší už snad tisíc let —

a tvrdošíjné vytí psů,  
jimž pára z chřtánu sákla do očí

a v kusech sníh  
cpal obnažená hrdla.

     Pak se cos v domě zajíklo.

A kdesi u stropu stál zutý střevíček —  
a bledá hudba,

ruce na prsou,  
po plavé hlavě řítila se k zemi.

Zima,  
už bez srdce, šla kolem pokladen

a prstem olízlým  
překotně listovala tržbu.

     Lekavě sněžilo.

Bělostně skvoucí,  
triumfální psi

sraženi slastí k patám pilířů,  
kde potloukal se věčný reflektůrek luny,

dřepěli na zadních  
a

— mordy v nebesích —  
řvali jak na lesích své velkolepé sólo.
