---
contentType: prose
---

## \* \* \*

Jsi moje bílé svědomí.  
Volám tě potmě  
           úplňkovým jménem.

           Tak nádherně,  
           tak smutno mi…  
v ledovém okně za stromy

tuším tvé vlasy chytat pod hřebenem.

Jsi moje první poslední.  
V ledovém nebi  
           dobré hvězdy tonou.

           Aspoň se usměj,  
           ohlédni —  
těch roků, než se rozední!…

tuším tvé ruce svítat za záclonou.

Jsi moje krásné soužení.  
Darmo ti hrozím  
           v úplňkové zimě.

           Sad bije o sklo,  
           o stěny…  
jako bychom si souzeni,

tuším tvá ústa ze sna říkat si mě.
